## Abu Tikrovės Kraštutinumai

Kas tikrovė yra, žmonės tiki suvokdami juslėmis. Jie tą mato, girdi. Visi žinomi ir nežinomi daiktai ir dalykai su visais įvairiais jų ypatumais, panašumais ir skirtumais ją sudaro.

Taip dažniausiai mano tie žmonės, kurie leidžiasi nešti gyvenimo srovėse, nesižvalgydami ir nesustodami pamąstyti, kas yra gyvenimas ir tikrovė. Jų manymas vadinamas svetimu žodžiu naivu, būtent menku, silpnu, paviršutinišku.

Bet yra ir tokių žmonių, kurie aiškiai supranta, kad tai, kas juslėmis patiriama, nėra viskas, kas yra. Dar numanyta, kad tai nei nėra tikrovė. Ir todėl jos ieško visomis galiomis. Tada pagaliau ir prieina tai, ką 17-am šimtmetyje Prancūzų manytojas Dekartas tvirtino, būtent, kad visu kuo reikia abejoti ir kad teisingai tegalima sakyti: cogito, ergo sum (mąstau, taigi esu).

Tik štai jau ir tenka stabtelėti. Ar jau žino nors kas, ką reiškia mąstyti, išmanyti? Kas čia darosi?

Tiesa, kiekvienam yra aišku, kad jis mąsto. Ir jis paprastai tiki, kad tas jo mąstymas kyla iš aplinkos įspūdžių ir jo juslių. Kartą prasidėjęs mąstymas rieda tolyn savaimiškai pramuštu keliu. 

Bet ir tokiomis mintimis, rodos, nedaug žmonių tesirūpina. Jie gyvena, tikėdami tikrove esant jų aplinkoje išplėstai, nors žino, koks kintamas dalykas, pavyzdžiui, yra vanduo, kuriam prilygsta pagaliau visi daiktai. Juk jie randasi ir dingsta, kaip srovėje bangelės ir burbulai sukyla ir pranyksta. Todėl jau senųjų Graikų manytojas Heraklitas sakė: Viskas srovė. Žmonės pamiršta, kad visi daiktai praeina. O kur tada dar mintis, kad ta jų tikrovė yra nuolatinis kismas ir kad už jo turi būti kas-nors būnamo, kas yra visų-tų Sąmonės priežastis ir pagrindas!

Tūliems, kurie apie tai jau ir mąsto, rodosi, kad tas pagrindas esąs materė, medžiaga. Iš jos visi daiktai, visa ką sužinome, netgi dvasinis mūsų vidus su visu jo turiniu, su juslėmis, jausmais, geidimais, protavimais ir t.t. pasidaręs.

Bet vėl tenka klausti: O kas ta materė yra? Ar ji gali būti gyvenimo tikrove? Dar juk ji nėra nei galutinis prieinamas dalykas. Geležis yra geležis, molis - molis, vanduo - vanduo.
Kur šita materė? Jau seniai ginčijama, kad vanduo pasidaro iš deguonies ir vandenilio. Tik nieks nepasakė, kodėl abu, kuriuo-du yra neregimi, susijungdami virsta regimu, sučiuopiamu skysčiu. Nėra tokios materės, iš kurios daiktai atsirastų. Materė yra žmonių sugalvota sąvoka.

Dabar gyvuoja nauja pažiūra. Kas materė vadinama, ar tai būtų auksas ar ledas, nėra daiktingas, būvęs dalykas, bet vyksmas. Mokslininkams aiškėja, kad mažiausieji materės krisleliai, senųjų Graikų žodžiu atomais vadinami, nebūna, bet atsitinka. Kiekvienas atomas yra kaž-kokių spuogų sukimasis aplink kaž-kokį vidurį. Tie spuogai ir tas vidurys yra įvardinti, bet maža-kas tuo paaiškinta.

Taip rašydami mes parodome, ką žmogus yra manęs apie materę. Bet mąstymas vyksta žmogaus sąmonėje. Todėl ir sakėme, kad žodis materė pažymi ne regimo pasaulio dalyką, bet žmogaus protavimo padarą, kuriems priskiriamos visokios daiktingumo ypatybės. Materė glūdo iš tikrųjų tik žmogaus sąmonėje.

Todėl yra tikrai reikšminga, kad protingi žmonės galėjo tikėti materę esant ta tikrove, iš kurios pasidaręs visoks daiktingumas ir visi regimi ir sučiuopiami pasaulio daiktai. Ir nenumano, kad materė, kaip sakėme, yra galvojimo kūrinys, sąmonės turinys. Daugelis ir neigia, kad daiktas gali atsirasti iš sąmonės
turinio. Paprastai kalbama, kad mintys pasidaro iš daiktų.

Toliau tenka suprasti dar vieną dalyką. Esame tikri, kad gyvename visokių daiktų tarpe. Jie tiesiai atsistoję prieš mus ir kartais net lyg mus užgula. Bet mes juos sužinome tik būdami sąmoningi. Tada mes juos laikome esamus, kadangi surandame jų atspindėjimą savo sąmonėje. Ir nežinodami, ką daro, ši atsispindėjimą, ši sąmonėje susidariusį vaizdą laikome pačiu daiktu ir tikime jį pažįstą.

Nebūdami sąmoningi, nieko nežinotume apie kokiu-nors daiktų esimą. Kiekvienas daiktas mūsų yra patiriamas, kad sąmonė jo įspūdį pagauna. Apie patį daiktą iš tikrųjų nieko nežinome. O vien apie tai, kas randasi sąmonėje, jai su įspūdžiu sąveikaujant.

Todėl tūli manytojai daiktingajį pasaulį ir nelaiko tikrove. Ką patiriame, esą tik mūsų sąmonės turinys. Tokiu manymu pasidarė labai žinomas Vokietijos manytojas Arthur'as Schopenhauer'is. Garsusis jo mokslas vadinasi: „Pasaulis kaip Valia ir Vaizdinys“.

Bet viskas, ką mūsų sąmonė suvokia, ką sąmonėje randame, kaip-nors ir kur-nors turi būti esama. Vokietijos mokslininkas ir manytojas Ernst'as Mach'as sako, kad mes laikome kūnais pojūčių sąmazgius (kompleksus) ir kad kūnai tesą ryšuliai dėsningų atoveiksmių (reakcijų). Bet tuo nei nėra pasakyta, iš kur kyla tai, kas tuos sąmazgius ir atoveiksmius gamina.

Tokiu būdu, rodos, aiškėja, kad mąstantieji žmonės tarp dviejų tikrovių svyruoja. Kartais kreipiasi į tai, kas neabejotinai reiškiasi esąs, ir kartais į tai, kame tas esamas dalykas patiriamas, į tai, kas jį pagauna ir savimi prisunkia.

Šviesus žmogus aiškiai išmano, kad jo sąmonė yra tai, kas kaip-nors esamą padaro žinomu, ir tokiu būdu sau esamą. Ir taip suprasta, kad yra du dalykai, būtent sąmonė ir tai, kas kaip-nors yra ir jos padaroma savo turiniu.

Tai-gi stovi prieš vienas kitą sąmonė ir tai, kas nėra sąmonė. Kalbame apie juos kaip apie sąmoningumą ir nesąmoningumą.

Lygia prasme priešpastatomi dvasia ir materė. Bet tuo-du žodžiu šičia ne visai tiktu. Priimta jų prasmė niaukia manymą. O žodžiai sąmoningumas ir nesąmoningumas arba daiktingumas lyg atidengia visą patiriamą tikrovę. Juodu, gerai pažvelgus, išsirodo esą jos kraštutinumu-du.

Paprastam protavimui jų esmė nelengvai prieinama. Vis dėlto tai galima. Tik žmonių dauguma nesirūpina tiek sąmoningumu, kiek prieinamesniu daiktingumu. O iš tikrųjų kiekvienam bundančiam žmogui artimiausia yra jo sąmonė, šitas sąmoningumo apsiribojimas.

Nepaisydami to, bet žengdami tolyn, pastebime dar kitą-ką. Žmogus lyg savaime supranta, kad, kaip jo sąmonė pasitinka materialumą, taip tą padaro ir kitų asmenų sąmonė. Ir todėl prieš žmogų neatsistoja tik grynas materialumas, bet ir skirtingo sąmoningumo prisunktasis, ir virsta stebėtojo sąmonės turiniu. Ir taip aiškėja, kad sąmoningumas reiškiasi iš viso, ką tik patiriame, ir kad mūsų sąmonė tėra atskiras jo apskritys.

Juslėmis, tiesa, nėra pagaunamas sąmoningumas. Jis nepadaro įspūdžio į jas, kadangi jas veikia tik kokios-nors rūšies materialumas. Ką sąmoningumo išraiškų pagauname, vadiname įvaizdžiu, lytimi, pavidalu. Todėl pasaulis atrodo, tarsi jis būtų vien tik materialus. Ir tai būtų pati visa tikrovė.

O jau pats mūsų žodis daiktas primena ne daikto esimą, bet jo pasidarymą, jo dygimą. Augmuo yra dygęs ir augęs. Bet iš kur tas gimimas kyla, retai kas tepamąsto. Ir vėliau suprantama, kad kaip daiktas gimsta ir auga, taip iš jo ir randasi pamažu sąmoningumas ir atskira sąmonė.

Bet prieš ilgus neapmatomus amžius tebuvo tas, ką galime vadinti nesąmoningumu, didysis bekraštis chaosas, kaip senieji Graikai sakydavo, nerūšiuotos materės, arba dar toliau atgal amžinybės rūkai, arba gal žėri tirštumai, kaip filosofas Kantas ir matematikas Laplasas sako, pildė bekraštę erdvę. Pamažu tada įvykęs kismas, tirštumai susikaupė, pasidarė rutuliai, kuriuose ilgų neapmatomų amžių laiku prašvitusi ir švytėjusi gyvybė, kol netapusi sąmonės šviesa.

Visa tai, kas čia pasakyta, yra mintys, kurios kuriasi mūsų sąmonėje. Todėl tvirtina vienas manytojas, kad viskas, kas yra ir vyksta, gali būti suprantamas kaip kokios-nors sąmonės turinys. Ir tenka sakyti, kad minėtasis visatos atsiradimo procesas tegalėjo įvykti didžiojoje visą visatą apimančiojoje sąmonėje.

O tikrai nuostabus dalykas yra tai, kad šiandien mes galime apie visatos pasidarymą mąstyti, tarsi tas didysis vyksmas naujai riedėtų mūsų sąmonėje. Jaučiame, lyg jame glūdėtų koks tikras būtinumas. O visam tam apmąstyti yra reikalinga sąmonė.

Tiesa, kai kurie gal sakys, ji dabar esanti reikalinga, kada ana neapmatoma amžių ir bekraštės erdvės visatos pasidarymo raidą žmogus vaizduojasi savo viduje. Bet ar ir tai nėra labai nuostabu? Juk negalima suprasti, kaip tokie vyksmai gali tarsi kartotis sąmonėje, gali čia būti patiriami. Ar tai tik ne todėl, kad kiekvieno žmogaus sąmonė yra atskira kibirkštis tos visą apimančios sąmonės, kaip materės krislelis yra viso nesąmoningumo dalelė?

Paprastai nepagalvojama, kad tam didžiam visatos susidarymui sąmoningumas yra būtinas. Ir tiktai retam-kam teateina mintis, ar be sąmoningumo tai ir būtų galima. Didieji vyksmai suprantami buvo, todėl tenka ir pripažinti, kad kas nors buvo, kam ir kuriam jie įvyko.

Yra galima prisiminti didžiąją bekraštę erdvę ir neapribotą amžinybę. Jose viskas vyko. O jiedvi atrodo tarsi būtų neprieinamas nesąmoningumas. Bet ir laikas ir erdvė tesiranda su sąmone, kokią pažįstame. Žinomasis manytojas Immanuelis Kantas jiedvi su priežastingumu vadina "žmoniškos dvasios žiūros lytimis".

Rodos numanu, kad daiktai be erdvės nėra galimi, bet erdvė be daiktų lyg ir galėtų būti. Panašiai galvokime ir apie laiką ir vyksmus. Sąmonė apima dangų bei žemę ir stengiasi pasiekti pradžią bei pabaigą visų amžinybių.

Todėl tebelieka pripažinti, kad viskas, kas yra ir kas atsitinka, tegali būti suprantama kaip kokios nors sąmonės turinys.

Ir taip vėl visais atžvilgiais išsiskiria sąmoningumas ir nesąmoningumas kaip patys tikrovės kraštutinumai.

Ką akys pastebi, rankos nutveria yra daiktai, yra nesąmoningumas. Bet tai, kame jie būva, yra sąmoningumas. Šale jo nieko negali būti. Vėlgi kiekvienas daiktas savyje turi daugiau ar mažiau to, kas nėra sąmoninga. Kitaip jis nebūtų daiktas. Ir vėl jame turi būti sąmoningumo, kitaip jis nebūtų gimęs, tai yra daiktu pasidaręs.

Abu kraštutinumai kildina tai, kas yra, vadinama visa visata, visa esybe. Sąmoningumas nesiskiria nuo mūsų sąmonės. O nesąmoningumas su visomis patirtimis prasiskverbia į ją. Iš jo išmokstame suprasti, kas yra sąmoninga. Iš nesąmoningumo suvokiame save kaip dalyvaujančius sąmoningume.

Taip suprantame visą visatą iš vienos pusės kaip sąmoningumą, iš antros - kaip nesąmoningumą. Nesąmoningumas tėra sąmoningume kaip juslių daiktai erdvėje. Bet ar tų tikrovės kraštutinumų pagaliau tik nebus vienos vieningos kilmės?

Niekas, kuris erdvėje savo akimis (juslėmis) stebi daiktus, netiki, kad erdvė iš jų pasidaranti. Greičiau galėtų daiktai gimti iš erdvės. Ir nieks nepripažįsta, kad laikas atsirandantis iš vyksmų, kurie laikuose pastebimi. Visi tvirtina, kad jie su laikais ir iš jų pasidarę.

Todėl ir tenka priimti, kad nesąmoningumas kaip ir erdvė su laiku yra kilę iš sąmoningumo, o ne atvirkščiai. Tik tas sąmoningumas turi būti nepalyginamai šviesesnis negu tas, kuris reiškiasi mūsų sąmonėje. Manytina, kad jis pasistato nesąmoningumą ir jame kaupia bei slepia visą turį ir turinį, jeigu juo skolintis esimą ir taip tarp tų kraštutinumų kurti visatos gausą.


