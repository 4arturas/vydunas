## Žmogaus Galimybės Visatą suprasti

Neturėtų būti sunku visatą suprasti iš sąmoningumo ir nesąmoningumo. Ypač pasisakant, kad nesąmoningumas glūdi sąmoningume, negyvybė gyvybėje kaip daiktai erdvėje, vyksmai amžiuose, nors paprastai tikime visa kitaip esant. Nėra čia teikiamos naujos pažintys ir reikalavimai. Visuomet išmintis panašiai apsireikšdavo.Tvirtindavo, kad teikiami išmokimai yra pagrindas geresniam gyvenimo supratimui. Žmogus visuomet veikia, kaip jis gyvenimą supranta. Iš geresnio supratimo išauga geresnis žmogaus elgesys ir didesnė stiprybė. Koks yra jo gyvenimo supratimas, taip jis įsitaikina su visu savo esimu į gyvenimo turinį, į jo būvį ir vyksmą.

Tik nereikėtų manyti, kad žmogus yra įsigijęs tikrą gyvenimo supratimą, sutikdamas su minimomis nuomonėmis apie jį. Žmogus pats turi regėti, kad jis yra toks, kaip aiškinama. Bet ir nepamiršti, kad tai tėra tikrovės pažinimas, koks jis galimas vien žmogui. Tik jį minėti du tikrovės kraštutinumai gali pasidaryti reikšmingi. O dar ir vien taip, koks jis yra žmogus.

Juk sakoma, kad kiekvienas žmogus gyvena savo protu. Bet žmogui daug reiškia ir tai, kokios yra jo juslės. Mūsų laikais sužinota, kad yra ir nematomų spindulių šviesa. Toji todėl žmonėms paprastai tėra tamsa. Bet jeigu mūsų akys būtų tokios, kad jos regėtų minėtų spindulių šviesą, tada gal paprastoji dienos šviesa mums būti akliausia tamsa. Ir tuo visas patiriamas gyvenimas pasidarytų kitoks.

Tik pamanykime, kaip iš tikrųjų keista, sužinoti, kas yra aplinkoje, kai ji, buvusi tamsi, staiga apšviečiama. Šviesa padaro, kad daiktai mus veikia ir virsta sąmonės turiniu, vadinasi, tampa mums esami. Be šviesos visų tų daiktų lyg nebūtų, jei jie nepasidarytų dar kitaip patiriami, būtent virpesiais, garsais, atsparumu, ar dar kitaip.

Iš to aiškėja, kad mūsų gyvenimo supratimas, mūsų sąmonės turinys, mūsų pasaulis yra toks, kokios yra mūsų juslės. Suprantama, kad ir kita kas čia dar daug reiškia.

Imkime, deimantas arba safyras kaip nors galėtų girdėti apie pasaulį. Tada jis jiems būtų visai kita kas negu žmogui. Ką žmogus vadina savo sąmone, jiems dviem tegalėtų būti kietas nesąmoningumas, kadangi iš žmogaus sąmonės kyla tie veiksmai, kurie padaro akmenis slidžius, blizgančius, jiems suteikia žibumą.

Vėl tikrovė kitokia turi būti rožei, kuri savo kvapą nuolatai atiduoda už jai tenkamą šviesą. Taip ir kiti augalai augmeniškai santykiuoja su gyvenimu.

Atitinkamai reikia kalbėti ir apie gyvius. Baugštus girios gyvūnai turi numanyti saugią girios ir nakties glūdumą kaip tikrą gyvenimo malonumą ir taurumą, o šviesą bei medžiotoją kaip tikriausią nelabumą.

Tokiu būdu visa tai, kas yra, skirtingos esybės patiria skirtingu būdu. Vėl ir negalima abejoti, kad kiekviena esybė ir esybių rūšis turi skirtingą savo užduotį didžiajame visatos gyvenime.

Tik žmogaus užduotis yra daug sudėtingesnė negu kitų pasaulio gyvybių. Jo gyvenimo patirtims nėra reikšmingos vienos tik juslės, bet dar labiau visas gyvas vidaus turinys, visas dvasinis gyvumas ir ypatumas. Bet daugiausia reiškia ta galia, būtent žmogaus esmė, kuri visus juslių davinius savo sąmone priima, juos spalvina dvasinėmis vidaus būsenomis ir dvasiniu vidaus turiniu ir susidaro aiškesnį ar drumstesnį numanymą.

Kaip žmogus pasaulį suvokia, kaip jis jaučia jį, tai visiškai apsprendžia žmogaus ypatumą. Kito galimumo nėra. Taip ir visatos aiškinimas iš sąmoningumo ir nesąmoningumo tegali kilti iš žmoniškumo ypatumo.

Todėl ir nepridera kalbėti su panieka apie suvokiamą pasaulio supratimą, kurį tarsi nekultūringi žmonės apibūdina. Niekas negali išsinerti iš savo ypatumo. Nėra pasaulio supratimo, kuris būtų lygiai tas pats kokiam nors Vedų tautos žmogui kaip ir filosofui Kantui, mažajam gyvūnui, sakysime amfibijai, kaip ir žmogui. Visuomet pasaulis veikia kitaip ir todėl yra kitoks, atitinkamai, kokios yra tiriamojo gyvūno juslės, kurios priima gyvenimo įspūdžius, koks yra jų judinamas vidus, kokia yra mąstymo ir išmanymo šviesa ir galia, būtent sąmonė, kuri viską renka į save.

Dėl tų pagrindų ne tik atskirų žmonių, bet ir atskirų tautų pasaulio supratimas yra visai kitoks. Juk kiekvienos tautos žmonių juslės veikia savotiškai. Atitinkamai kaupiasi vidaus turinys. Pagaliau ir dvasios šviesa yra kitos spalvos ir kito skaidrumo.

O kad skirtumai būtų ir visai menki, vis dėlto jie yra labai svarbūs. Jie padaro, kad kiekvienai tautai pasaulis pasirodo kitoks negu kitoms. Kiekviena tauta pasaulį ir kitaip veikia. Ir skelbdamos kitoms ir iš jų priimdamos jų pasaulio supratimą, jos susirenka didesnį visatos turtingumo saiką.

Tai teigia jau gamtos tyrinėjimai. Bet ir jis yra žmoniškų ypatumų spalvintas. Labai aiškiai tai matyti kad ir iš to, kaip tūli mokslininkų sustato gyvūnus į kylančią eilę. Tuo jie siekia ta eile prieit šviesumą, kurį jie patys turi.

Ir dar vienas dalykas pastebėtinas. Žmogaus gyvenimas nuolatai kinta. Ir jo kūnas su savo juslėmis. Laikui bėgant jis pasidaro kitoks. Kai lotynai seniau pradėjo garsą c tarti kaip ts o nebe kaip k, nuo V amžiaus jį kaip tsi, toliau, kad italai iš c padarė ts, lietuviai jautė turį tarti tsia, tsio, tsiu, dzia, dzio, dziu,
kur seniau tarė tia, tio, tiu, dia, dio, diu, visa tai tegalėjo pasidaryti kūnui pakitus. Kitas kraujas į tautas patekęs pakeitė žmonių kūnus. Todėl vėliau kitaip suprato ir pasaulį.

Bet su kūnu pakinta ne vien juslės, bet ir kūno gyvybė ir jo dvasia, būtent augmeninė valia ir sąmonė. Įvyksta jo gyvenime svyravimai, jis išsigimsta ar sveiksta, stiprėja ar atsilieka, skursta. Pagaliau ir jausmų, nuotaikų gyvenimas, protavimo ir dvasios-sielos gyvumas pakinta, niaukiasi arba giedrėja. Ir visos šios skirtingos gyvybės rūšys ir pasireiškimai nuolatos veikia vienas kitą, viena suteikia kitai ypatingą spalvą. O tai daug reiškia pasaulio supratimui šale to, į ką sąmonė kreipiasi, kam ji skiria dėmesį.

Visa tai reikia atsiminti, galvojant apie kokį nors pasaulio supratimą. Bet labai retai tai daroma. O gal dar rečiau tepamąstoma, kad kiekvienas žmogus tiesiog traukia visumą į savo sąmonę, ir tam, kiek jis jos yra įtraukęs, užspaudžia savo ypatumą. Taip tada jis pasaulį supranta, jį tvarko ir gyvena tokiame pasaulyje,
kokį jis susikūrė.

Tiriant tai, kaip svetimos tautos, ypač senaisiais laikais yra pasaulį supratusios, rodos, neturėtų būti sunku numanyti to supratimo siaurinimo veiksnį. Tūli mokslininkai todėl ir stengiasi juos paaiškinti iš aplinkos, iš žmonių būklės, iš istorijos įvykių. Tik retas teatsimena, kad kinta žmonių kūnas su
savo juslėmis ir visas vidinis žmogaus gyvumas, kad sąmonė niaukiasi ir giedrėja. Niekada nereikėtų savo būdo ir galimumo pasauliui suprasti padaryti matu vertinti senų laikų svetimų žmonių pasaulio supratimui. Jei mūsų laikais daug žinių įgyta visokiomis priemonėmis, tai kitu atžvilgiu vėl daug ir netekta.

Visos pagrindinės senovės nuomonės ir mintys apie gyvenimą, kurias dažniausiai vadiname Graikų garsiais mitais, visos poringės ir pasakos gana aiškiai rodo, kad senovėje žmonės visai kitokių ypatumų buvo negu šiandien. Minimi padavimai pasidarė iš dvasiško tautų turinio ir tūrio, kurie joms teko, veikiant ypatingoms juslėms, ypatingai sąmonės šviesai ir spalvai šviečiant. Tokių regėjimo ir vaizdavimo galių kaip senovėje žmonės šiandien nebeturi. Bet ir jų sąmonė nebėra tokia šviesi ir plati.

Tiesa, visi tie padavimai augo per šimtmečius ir tūkstantmečius. Naujosios kartos visuomet jais gaivino savo vaizdavimo galias. Tik mūsų laikais žmonės to nebegali. Jie yra lyg apkurtę ir apakę, palyginus juos su tais, kurie pasakodavosi senas pasakas ir senus mitus, apimančius begalinius tolumus erdvėje ir laike, aiškiai parodančius visatos galių gyvumą.

Nepaisant viso mūsų laikų mokslinimo, žmonių vaizduotė vos truputį toliau nukyla, kaip rankomis galima pasiekti. Žmonių vidinis gyvumas šiandien nėra reikšmingesnis negu senais laikais, bet, susidaręs iš gausiausių mažmožių, jis sunkėjo, sumirgo, surizgo ir pastyro. Tai reikėtų visuomet atsiminti.

„Žmogus yra visų daiktų matas“, sakė garsus senųjų Graikų manytojas Protagoras. Tas žodis labai teisingas, jeigu jis neaiškinamas, kaip tai darė tų Graikų sofistai, sakydami, kad nėra galutinės tiesos, ir kad kiekvienas žmogus gali patirtus dalykus savaip vertinti.

Gal tas sakinys būtų griežtesnis sakant: Žmogus yra savo visatos paaiškinimo ir supratimo matas, arba: Koks yra žmogus, toks yra jo ir atsižvelgimas į visatą, taip jis santykiuoja su gyvenimu. Niekada žmogus negali pasidaryti šviesesnio pasaulio supratimo negu koks yra jo protas. Jau tas vyksnys, kad visas gyvenimas mūsų sąmonėje patiriamas, nieko kito neprileidžia.

Todėl ir niekas negali įrodyti, koks yra tikriausias pasaulio supratimas. Ką lig šiol mokslas apie tai yra paskelbęs, teliečia skirtumus įvairių supratimo būdų. Tiesos tūriui nustatyti dar nėra pribręsta.