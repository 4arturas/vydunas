Tiriant, kam žmonės stengiasi išmanyti gyvenimą, atrodo, kad jie lyg norėtų išvysti, kaip visatoje nesąmoningumas nardo sąmoningume, arba kitaip sakant, kaip sąmoningumas laiko savo globoje visą materialumą ir jį nuolatos šviečia savo šviesa. O tam nors kiek suprasti jau reikia ir apmąstymo, kaip sąveikauja žmogaus sąmonė su aplinkos turiniu, su jos visuma. Gal kad tuo įžvelgsime ir gilesnius tikrovės pagrindus.

Pasistengdami ką nors suprasti, mes traukiame iš nesąmoningumo dalelę į savo sąmonę ir ją pildome savo sąmoningumu. Tarkime pavyzdžiui kad ir tai, kaip vyksta žmogaus maitinimasis! Sakykime, maisto dalykai imami iš nesąmoningumo! Valgydamas žmogus traukia juos į savo kūno gyvumą. Bet kaip tai vyksta, žmogus pats tiesiogiai nežino. Vienok patirta, kad maistas geriau pasidaro gyvo kūno dalimi, jeigu žmogus sąmoningai valgo, savo sąmone skirdamas tam, ką jis valgo. Tokiu būdu valgis virsta sąmonės turiniu ir toliau, tarsi gyvėjęs, įsitaiko į kūno gyvumą.

Panašus procesas vyksta atsirandant naujoms nuotaikos būsenoms. Pradžioje jos beveik jaučiamos kaip koks nesąmoningumo pasireiškimas, kuris mums tenka. Sąmonėje ilgiau pabuvusios, jos vis daugiau švinta ir įgyja daugiau reikšmės žmogaus gyvenimui.

Tą patį tenka pasakyti ir apie pojūčius, instinktus, vaizdinius, sąvokas, mintis ir t.t. Kiekvienas žmogus gali patirti, kaip mintis aiškėja, vis išnaujo ją mąstant, arba kaip polinkis stiprėja, kaip geismai įsigali, kuriems žmogus leidžia ilgiau pabūti sąmonėje.

Tiesa, čia sąmoningumas peršviečia nesąmoningumą tik iki tam tikro laipsnio. Jis yra skirtingas pagal tai, kas žmogui teko. Kūno priimtą maistą sąmonė vos paliečia, nuotaikos būseną ji jau geriau nušviečia, bet mintys visai pilnai įsitaiko į žmogaus sąmonę.

Labai dažnai sakoma, kad geidimai arba atplaukančios mintys kylančios iš nesąmoningumo tamsos per sąmonės slenkstį. Bet iš tikrųjų taip nėra. Minėtu būdu kalbant, nesąmoningumo ir sąmoningumo sąvokos netikslingai vartojamos. Tiks tai dar aiškinti. Tuo tarpu visų pirma svarbu gerai pastebėti, kad visoje mūsų patirtyje sąmoningumas šviečia nesąmoningumą, materialumą. Nesąmoningumo prasmė yra apreikšti esimą ir įgalinti žmones materialumui patirti.

Švietimo eiga vyksta tikrais dėsniais. Kada nesąmoningumas nesitaiko sąmoningumui, jis ar visai atmetamas arba, palaikydamas viršų; sąmoningumą menkina, jeigu jo visai neišgesina. Taip atsitinka valgant nesuvirškinamą valgį. Kartais žmogui tenka dėl to net mirti. O kad koks daiktas smeigiasi į kūną ir jo visumą ardo, gyvybė, vadinasi sąmoningumas, išnyksta.

Tokiu būdu aiškėja, kodėl sunkiai sužeistas gyvūnas miršta. Jo gyvenimo eiga negali dėsningai vystytis. Bet ne tai yra žuvimo slėpinys, o tai, kad nesąmoningumas nuveikia sąmoningumą.

Visai panašiai kaip kieta medžiaga veikia ir geiduliai bei mintys, jeigu jos nepatenka į žmogų jo ypatumą atitinkančiu būdu. Pasilikdamos lyg koks svetimas daiktingumas, jos atmetamos, arba jos slopina žmoniškąją sąmonę.

Kaip siaurose atskiros žmogaus patirties ribose, taip sąmoningumas ir nesąmoningumas sąveikauja ir visame pasaulyje. Tik nėra lengva paaiškinti tuos ten vykstančius atsitikimus. Vis dėlto galima pastebėti, kad pasaulyje viskas panašiai darosi kaip žmoguje. Visi vyksmai valdomi panašumo dėsnių. Tik atrodo, pasaulyje nesąmoningumas viršija sąmoningumą.

Nesąmoningumas čia sudaro gyvenimo pagrindą, jo plotį ir jo ribas. Sąmoningumas, kuriame jis glūdi, o kuris per jį skverbiasi, iš jo švinta, nėra taip lengvai suvokiamas kaip jis.

Jo taip greit neprieina jokio žmogaus sąmonė. Gal ji jį pirma dar kaip nors pasitinka erdvingumo ir laikingumo žiūra.

Bet tiriant atskirus daiktus su ta tikra dvasios laikysena, juose pagaliau pastebimas šioks-toks sąmoningumas. Ir kiekvienas jų net atrodo jo kurtas iš to, kas yra nesąmoninga. Jau tai, kaip susidaro kristalas, leidžia tai suprasti. Tūli manytojai ir kalba apie tai kaip apie pirmąjį sąmoningumo blyksnį nesąmoningume. O kai augmenys auga ir juose medžiaga gyvėja, galima jau kalbėti apie sąmoningumo breškimą. Gi gyvūnuose visai aiškiai sąmoningumas aušta. Pagaliau tarsi savaime pasireiškia ypatingas sąmoningumo ir nesąmoningumo santykiavimas žmoguje.

Tokiu būdu daiktų ir esybių pasaulis susidaro iš laipsniuoto sąmoningumo ir nesąmoningumo susitikimo. Lyg iš kokios gaivališkos nuovokos nesvarstydami statome tai aukščiau, kas yra sąmoninga ir šviesesnio sąmoningumo už tai, kas taip nėra. Ir tuo lyg pasakome, kad sąmoningumas šviesina nesąmoningumą. Bet tada ir kyla klausimas, kur būtų jų pusiausvyra ir kur vieno ar antrojo persvara.

Žvelgiant į visą pasaulį, pirma rodosi, kad jį sudaras platusis nesąmoningumas. Jį tiriant, mineralijoje ir dar geriau augmenijoje aiškėja kuriančioji ir pavidalą statančioji sąmoningumo galia. Bet vis dar nesąmoningumo tirštumas pasilieka neskystintas. Tik gyvūnų tarpe jis jau atrodo kiek tirpęs. Kūnai, tai yra nesąmoningumo galios, įvairiai iš vidaus judinami, gyvinami, sąmoninami. O žmonijoje abiejų veiksnių santykiavimas pasiekia laipsnį, kuriame sąmoningumas visai savaip veikia šviesdamas nesąmoningumą.

Tiesa, ir žmonėse yra įvairių sąmoningumo laipsnių. Žmonijoje tarsi kartojasi visa pažmoniškumo laipsnių eilė. Silpniausio sąmoningumo žmonės mielai pasilieka neveiklūs. Dar galima kiek pastebėti, kad jie yra žmonės. Jų žmoniškumas atitinka gamtos minerališkumą.

Kitų kūnai, jų nuotaika ir protavimas jau parodo daugiau judrumo. Bet akivaizdžiai tam tenka iš aplinkos, iš šalčio ir šilumos, iš tamsos ir šviesos, ir t.t. Tų žmonių sąmoningumas pasitinka nesąmoningumą tik silpnu veikimu. Kalbama apie žmonių vangumą. Nesąmoningumas vis dar daugiau reiškia negu sąmoningumas. Žmoniškumas yra čia augmeniško laipsnio.

Žymesnėse reikšmėse yra užgaidų ir aistrų judrumas. Tos galios visiškai nugali nesąmoningumo sunkumą. Žmonės pasidaro darbštūs. Užgaidos ir aistros yra to jėgos. Bet toli tuo dar nesirodo ir sąmonės giedrumas. Vaizdingai kalbant tenka pasakyti, anomis būsenomis reiškiasi sąmonės galia, bet dar ne jos šviesa.

Dar būtų galima kalbėti apie pusiausvyros būtį. Kada aistros yra kilusios, jos vyrauja, visiškai valdydamos nesąmoningumą. Bet aistroms nusilpus, vėl grįžta nesąmoningumo vangumas. Tokių žmonių žmoniškumas yra lyg gyvūniškumo laipsnio.

Tik sąmoningumui dar daugiau auštant, žmogus visam savo veiksmui, visiems savo apsireiškimams raginamas ir vedamas sąmonės šviesa. Sąmoningumas beveik visuomet nusveria nesąmoningumą ir vyrauja žmogaus gyvenime. Žmogus yra pasiekęs žmoniškumo laipsnį. Bet jam ir tada privalu stengtis nuolatos šviesėti.