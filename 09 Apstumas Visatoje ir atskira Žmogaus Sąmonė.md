Apstumas Visatoje ir atskira Žmogaus Sąmonė

Paviršutiniškai žvelgiant į pasaulį, jis atrodo kaip koks visokių daiktų ir dalykų kitimas. Šviesa ir tamsa viena su antra nuolatos mainosi, visokie dalykai atsiranda ir vėl pradingsta. Bet pasistengiant pasaulio esmę ištirti, aiškėja labai gili ir reikšminga jo prasmė. Pasirodo pasaulis esąs didis sąmoningumo ir nesąmoningumo santykiavimo vyksmas.

Sąmoningumas įvairiu būdu pildo ir apgaubia nesąmoningumą, tai yra suteikia jam lytį, ir taip kuria atskirus dalykus. O ar jie didi ar maži būtų, visada jie yra išdavos santykiavimo tų dviejų tikrovės kraštutinumų.

Kiekvienas atskiras dalykas todėl dalyvauja abiejuose, būtent materialumu - nesąmoningume, o pavidalu, jėga, sąmone - sąmoningume. Kur materialumas yra reikšmingesnis, ten erdvė, laikas ir priežastingumas nustato esimą. Kur sąmoningumas pirmauja, ten jie mažėja ir dingsta.

Atskirais dalykais nesąmoningumas keliamas į veiklumą, į reikšmingumą, bet sąmoningumas apribojamas erdve, laiku ir laipsniškumu. Jis nėra suprantamas iš erdvės ir laiko, bet numanomas iš materialumo.

Kad materija pasidaro ir vėl pradingsta, šiandien gamtos mokslas jau galutinai ištyrė. Vis dėlto niekas visame pasaulyje taip primygtinai neskelbia būvimo ir pastovumo kaip materija. Kalnų uolos stiepiasi per metų milijonus aukštyn begalybėn. O tik nėra jose amžinu,p. Materija, nesąmoningumas, materialumas gimsta, taip sakant, iš erdvės ir laiko. Todėl materija paprastam mąstymui rodosi tikriausiai esanti, net vienintelė būties tikrovė.

Ir kuo mažiau koks dalykas leidžia numanyti sąmoningumą, tuo patvaresnis jis rodosi esąs, o sąmoningumas vos blykstelėjęs kiek daugiau negu koks mirksnis pasaulyje, tarsi jis būtų tiktai atsitiktinis dalykas. Tuo jis ir laikomas ypač tiems, kurie negali suprasti, kad viskas, kas yra, vyksta sąmoningume.

Bet geriau stebint gyvus dalykus, gana keistai pasirodo, kad kiekvienas gyvūnas yra tuo patvaresnis, kuo aukštesnis yra jo sąmoningumo laipsnis, kuo šviesesnė yra jo sąmonė. Mažo sąmoningumo gyvūnai nyksta kaip akies mirksnis, šviesesnis sąmoningumas jau tęsia gyvenimo laiką. O kad rodosi kartais kitaip esant, tada veikia čia kitas dar dalykas.

Iš tikrųjų esimo nešėjas yra sąmoningumas, nors jis ir skelbtusi nesąmoningumu, materialumu. Sąmoningumas nėra laikomas nei erdvės nei laiko dėsniu. Parimstant prie tos minties, visai platus ir giliai siekiantis žvilgsnis neria į visatos visumą.

Jos šaknys glūdi tame, kas yra aukščiau erdvės ir laiko. Iš čia visata atsiskleidžia, darydamosi laiku ir erdve, ir tarp tų esimo lyčių pasirodo kaip nesąmoningumas. Tuo tarpu sąmoningumas veikia iš pagrindinio esimo, tirpindamas nesąmoningumą, traukdamas erdvę ir laiką atgal į save.

Didžiame šitame vyksme žmogus stovi kaip esybė, turinti ypač aiškius santykius su sąmoningumu. Ir jis gali tik įgyti savo sąmonei turinį, pasinaudodamas laiko ir erdvės saikais. Bet jo patirtis jį moko, kad jis tiek išsivaduoja iš erdvės ir laiko siaurinimo, kiek aušta jo sąmoningumas.

Jam yra jo sąmonė mastas visatos apstumui. Šis apstumas atrodo kuriamas vyksmo, kuris kyla iš esimo aukščiau erdvės ir laiko ir eina per visokias būsenas. Įgydamas taip kuo daugiau laikinumo ir erdvingumo, jis pagaliau virsta nesąmoningumu, materialumu.

Bet visas taip pasidaręs absoliutas yra apgaubtas ir peršviestas aukščiau erdvės ir laiko veikiančio sąmoningumo. Į jį kreipiant save dvasios žvilgį, nyksta ne vien nesąmoningumas ties juo, bet ir to žvilgio žiūros lytys, būtent erdvė, laikas ir priežastingumas. Jos jam nebetenka reikšmės.

Mažo sąmoningumo esybės todėl jaučia, tarsi tokiu vyksmu gestų jų esimas. Ir negali būti kitaip. Tamsa nėra šviesa, nesąmoningumas nėra sąmoningumas. Kuris iš nesąmoningumo temoka patirti savo esimą, negali jo numanyti pačiame sąmoningume. Bet kada kokioj esybėje sąmoningumas tikrai šviečia, tada ji kyla aukščiau erdves ir laiko, ir jai aiškėja pati esimo tikrovė.

Didesnis ar mažesnis bet-kokios esybės sąmonės orumas ir jos šviesumas nustato jos erdvingumo bei laikingumo dydį. Jis daugiau ar mažiau pasireiškia pasaulio nesąmoningumu. Todėl tūliems žmonėms jų kūnas atstovauja jų esmei. O iš tikrųjų kūnas tėra žmogui priemonė žinomame pasaulyje reikštis. Žmogaus esmė yra, taip sakant, sąmoningumo akis. Panašią reikšmę turi visos esybės, pagaliau ir visi gyvūnai.

Žmogus gali tai pasiaiškinti, mąstydamas apie save. Jo akiai tiesiasi platus regratis. Bet žvelgiant, viena vieta yra šviesiausia. Ji vadinama vyzdžiu, žvilgio spuogu. Visai panašiai sąmonė, būtent žmogaus esmės apraiška, turi savo regratį ir jame jos žvilgsnio vyzdį arba spuogą.

Sąmonė daug aprėpia, bet ne viskas patenka į jos žvilgsnio vyzdį. Todėl tūli dalykai yra daugiau ar mažiau aiškūs, didesnio ar mažesnio sąmoningumo. Sąmonės regratis ir nėra kiekvienam žmogui to paties dydžio, ir nėra tos pačios šviesos kaip kitam. Sąmonės žvilgsnio spuogas menko sąmoningumo žmogui šviečia nedaug aiškiau kaip jos regratis. Ir todėl viską, kas yra, kiekviena esybė patiria savo būdu.

Bet kaip tik tuo pasaulio turinys ir stebina. Juk turėtų būti suprantama, kad pasaulis su kiekviena atskira sąmone, kuri jame sušvinta, pasidaro turiningesnis ir turtingesnis. O dar daugiau reiškia, kad kiekviena sąmonė visa pasaulį savaip atspindi. Tokiu būdu jis padaromas neapmatomu daugeriopas. Tarkime, prieš mus būtų pastatytas šimtas veidrodžių! Kiekviename mes truputį kitaip atrodytume, kadangi kiekvienas veidrodis mus atspindėtų iš kitos vietos. Atitinkamai ir veikia sąmonių daugybė, susijusi su pasauliu.

Kiekviena atskira sąmonė stengiasi įtraukti į savo skritulį kuo daugiau iš būties apstumo. Bet ypatingi dėsniai tvarko to darbo vyksmą. Žemiausios rūšies gyvūnas, kuris gal yra tik gyvos tėšlos krislelis, sugauna būties tik kelis ypatumus. Kurio sąmonė jau kiek šviesesnė yra, tam atsikloja ir didesnis gyvenimo turtas. Ir taip laipsniškai aukštyn iki žmogaus sąmonės pasaulio turinys nuolatos gausėja. Žmogui jis jau stačiai užgriuva.

Dar ir taip nemąstant, kaip čia padaryta, pasaulis turi būti suprantamas kaip kupinas visokių dalykų. Bet kreipiant dvasių žvilgsnį į sąmoningumą, būtent į atskirų gyvūnų sąmonę, pasaulio apstumas aptvinsta kaip tikra jūra visą supratimą. Dar kartą prisiminkime, kad ne vien atskirų dalykų gausumas ir įvairumas sudaro pasaulio apstumą, bet dar ir tai, kad kiekviena sąmonė ją savo būdu ir todėl visai naujai pasistato ir taip skelbiasi kitai sąmonei.

Toliau dar tenka pamanyti, ką tai reiškia, kad šviesesnioji atskirų esybių sąmonė susikuria tikrai turiningus pasaulius ir juos nuolatos kaito. Rodos, nelengva bus kiekvienam vaizduotis, koks neapmatomas mirgėjimas ir tikras bangavimas, kokie veiksmai vyksta tokiu būdu nuolatos didžiojoje visatoje. Kalbėdami apie jūras, kurioms nėra galo, dugno ir krašto, ir kurių šviesūs, blizgūs lašai vienas kitą įvairiomis varsomis primirko, dar per mažai pasakytume.

Bet toks vaizdas nors leistų numanyti visatos apstumą ir ką atskira sąmonė jai reiškia. Kiekviena sąmonė sušvinta, šviečia kitoms, nušviečia, peršviečia jas, patveria kurį laiką ir pranyksta. Ir visa tai nusiduoda toje vienoje šviesoje, kuri kiekvienoje atskiroje sąmonėje įgyja tik kitą žibumą, kitą spindėjimą. O tai pagaliau nebėra tik vaizdas. Sąmonė ir šviesa yra esmėje tas pats.




